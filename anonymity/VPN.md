# Virtual Private Network (VPN)

ขอให้หลับตาและจินตนาการว่าคุณกำลังเข้าเว็บไซต์สักแห่งบนอินเทอร์เน็ต เกิดอะไรขึ้นบ้าง?

* ข้อมูลจากอุปกรณ์ของคุณว่าคุณกำลังจะเข้าเว็บไหน ถูกส่งผ่านเราเตอร์ (router) ในบ้าน (มันคือกล่องที่คุณได้ตอนคุณติดอินเทอร์เน็ตนั่นแหละ) ไปยังผู้ให้บริการอินเทอร์เน็ต (Internet Service Provider: ISP)
* ผู้ให้บริการอินเทอร์เน็ตของคุณ "เห็น" ว่าคุณเป็นคนส่งข้อมูล และวิ่งไปหยิบข้อมูลบนเครือข่ายอินเทอร์เน็ตตามข้อมูลที่คุณส่งมา
* ปลายทาง (ก็คือเว็บไซต์ที่คุณเข้า) "เห็น" ต้นทางของข้อมูล (ก็คือคุณ) ว่ามาจากไหน ก่อนเลือกหยิบข้อมูลที่ถูกก้อนกับต้นทางไปให้กับผู้ให้บริการ
* ผู้ให้บริการอินเทอร์เน็ตวิ่งเอาข้อมูลกลับมาให้คุณ ผ่านเส้นทางเดิมเดียวกับที่ข้อมูลของคุณถูกส่งไป

![image](https://user-images.githubusercontent.com/3682634/75744379-a5dc6600-5d46-11ea-980b-518e53e10546.png)

ความอันตรายของกระบวนการนี้อยู่ตรงไหนบ้าง คำตอบคือ 1) เว็บไซต์ปลายทางเห็นว่าข้อมูลมาจากที่ใด และ 2) ผู้ให้บริการรู้ว่าจะโยงปลายทางในข้อข้างต้นกับตัวตนบนโลกความจริงได้อย่างไร

มีข้อสันนิษฐานว่าหนึ่งในขั้นตอนวิธีสืบและจับกุมผู้ใช้อินเทอร์เน็ตที่พบได้บ่อย ใช้องค์ความรู้สองประการดังกล่าวในการจับกุม กล่าวคือ
* ผู้ให้บริการ (ซึ่งมีข้อมูลส่วนตัวของคุณจากการสมัครใช้บริการอินเทอร์เน็ต) มีบันทึกว่าคุณร้องขอข้อมูลไปที่ใดบ้าง และ
* ปลายทางเว็บไซต์ ซึ่งเป็นลิงก์ที่เจ้าหน้าที่ฝ่ายความมั่นคงสร้างไว้ เห็นว่าข้อมูลของคุณวิ่งมาจากที่ใด และนำไปเทียบกับข้อมูลซึ่งนำสืบถึงตัวคุณจากข้อข้างต้น โดยอาศัยอำนาจทางกฎหมาย

VPN หรือ Virtual Private Network เข้ามาเป็นส่วนหนึ่งของความเป็นส่วนตัว โดยการสร้าง "ท่อปิด" ที่คลุมตั้งแต่ผู้ให้บริการจนถึงเว็บไซต์ปลายทางของคุณ

![image](https://user-images.githubusercontent.com/3682634/75744862-2a7bb400-5d48-11ea-90cd-64bf063029df.png)

บริการอย่างเช่น VPN ทำหน้าที่อุดรอยต่อที่เกิดขึ้น โดยการ 1) เปลี่ยนจากการที่คุณวิ่งไปหาเว็บไซต์ที่คุณต้องการตรงๆ เป็นวิ่งไปหาผู้ให้บริการ VPN แล้วผู้ให้บริการ VPN วิ่งไปปลายทางแทนคุณ 2) รับประกันว่าประวัติการวิ่งของข้อมูลจะไม่ถูกเปิดเผย

## เดี๋ยวนะ แล้วจะเชื่อใจ VPN ได้ไง

หากอ่านมาถึงจุดนี้ ถ้าคุณเข้าใจว่าความปลอดภัยจากการใช้งาน VPN เกิดจากการที่ VPN เป็นตัวกลางวิ่งส่งข้อมูลแทนเรา และรับประกันว่าประวัติการวิ่งส่งข้อมูลจะไม่ถูกเปิดเผยไม่ว่ากรณีใดๆ คุณเข้าใจถูกแล้ว

และถ้าคุณสงสัยว่าแล้วเราจะ**เชื่อใจ**ผู้ให้บริการ VPN ได้อย่างไรว่าจะทำตามสัญญา คุณถามคำถามได้ถูกต้อง (และความขี้ระแวงแบบนี้คือนิสัยพื้นฐานที่ดี! :D)

คำตอบคือ**เราเชื่อใจไม่ได้**--ใช่ คุณอ่านไม่ผิด เราเชื่อใจผู้ให้บริการ VPN ไม่ได้มากเท่าไหร่ อย่างไรก็ตาม ผู้ให้บริการ VPN หลายๆ เจ้ามักยกเหตุผลหลายๆ อย่างมาเพื่อที่จะบอกว่าเชื่อใจเราเถอะ เช่น

* **การไม่เก็บประวัติการเข้าเว็บ** ถ้าผู้ให้บริการ VPN ไม่เก็บประวัติการเข้าถึงข้อมูล เมื่อถูกเจ้าหน้าที่รัฐร้องขอ ก็ไม่มีประวัติอะไรให้เอาไปให้
* **การไม่เก็บข้อมูลส่วนตัว** ผู้ให้บริการ VPN หลายเจ้าไม่ขอข้อมูลส่วนตัวของคุณเลยระหว่างการสมัคร--ไม่ขอแม้แต่กระทั่งอีเมลก็มี
    * ระวัง! ต่อให้คุณเลือกใช้ผู้ให้บริการ VPN ที่ไม่ขอข้อมูลส่วนตัวตอนคุณสมัคร แต่หากคุณไม่ใช้บริการจ่ายเงินนิรนาม (เช่น คุณเลือกใช้บัตรเครดิตที่ผูกกับชื่อคุณ แทนที่จะใช้ BitCoin) ในทางทฤษฎีก็ถือว่าคุณไม่ปลอดภัยมากเท่าไหร่อยู่ดี
* **การตั้งอยู่ในประเทศปลอดภัย** ผู้ให้บริการ VPN หลายเจ้าเลือกตั้งบริษัทและ "ปลายทางของท่อ" ไว้ในประเทศที่มั่นใจได้ว่าเจ้าหน้าที่รัฐไม่มีอำนาจมาร้องขอข้อมูลและดักฟัง
* **เปิดต่อการตรวจสอบ** ผู้ให้บริการ VPN อาจจ้างบริษัทมาตรวจสอบการทำงานของตัวเอง เพื่อช่วยในการรับรองว่าการทำงานของตนนั้นปลอดภัยกับผู้ใช้จริง

## วิธีการเลือกผู้ให้บริการ VPN

การเลือกผู้ให้บริการ VPN นั้นมีข้อแม้หร็อมแหร็มและหยุมหยิมเป็นจำนวนมาก ยกตัวอย่างเช่นถ้าคุณอยากมั่นใจว่าคุณจะไม่โดนประเทศอื่นสอดแนม
* คุณอาจจะอยากสมัครบริการ VPN ที่ที่ตั้งสำนักงานอยู่นอกเหนือจาก [5 ประเทศที่มีรายงานว่าสอดแนมประชาชนของชาติอื่นระหว่างกันและแลกเปลี่ยนข้อมูล](https://en.wikipedia.org/wiki/Five_Eyes)
* คุณอาจจะอยากดูรายละเอียดความปลอดภัยของ VPN ของคุณว่าเข้ารหัสการเชื่อมต่ออย่างปลอดภัยหรือไม่
* คุณอาจจะอยากดูว่าผู้ให้บริการ VPN ของคุณมี "ท่อ" วางไว้ที่ไหนบ้าง ถ้ามีในประเทศใกล้ตัวคุณ ข้อมูลก็จะไม่ต้องวิ่งข้ามโลก และคุณก็จะได้ใช้อินเทอร์เน็ตที่เร็วใกล้เคียงเดิม
* ถ้าคุณเป็นนักกิจกรรมหรือนักรณรงค์อาสาที่ใช้เงินของตัวเอง คุณอาจจะอยากได้บริการที่มีราคาไม่แพง

อย่างไรก็ดี เป็นความโชคดีในความโชคร้าย ที่มีอาสาสมัครเก็บรวบรวมและเปรียบเทียบรายละเอียดของบริการ VPN เจ้าต่างๆ ไว้เสร็จสรรพ!

### ถูก เร็ว ปลอดภัย: คุณเลือกได้แค่สอง

บริการ VPN ในฝันของคุณ นอกจากจะทำให้คุณสามารถเข้าเว็บได้อย่างส่วนตัวแล้ว การเข้าเว็บนั้นควรจะรวดเร็วไม่ต่างจากเดิมมาก และราคา VPN ก็ควรจะไม่แพง

อย่างไรก็ดี แทบจะเป็นไปไม่ได้ที่จะได้บริการที่ทั้งถูก เร็ว และปลอดภัย
* ถ้าคุณอยากได้บริการที่เร็ว และปลอดภัย ราคาของการให้บริการลักษณะดังกล่าวก็ย่อมสูงขึ้นตาม
* ถ้าคุณอยากได้บริการที่ถูก และปลอดภัย มีโอกาสว่าผู้ให้บริการ VPN เปิดรับลูกค้ามากกว่าที่ควรจะเป็นเพื่อทำเงินมากขึ้น ส่งผลให้ความเร็วของคุณและคนอื่นต้องแบ่งกันเพิ่มขึ้น
* ถ้าคุณอยากได้บริการที่ถูกและเร็ว เป็นไปได้ว่าบริการ VPN มีเป้าหมายแอบแฝง

## บริการ VPN ที่แนะนำ

**คำเตือน: ข้อแนะนำดังกล่าวเขียนขึ้นเมื่อวันที่ 4 เมษายน 2563 และอาจมีเนื้อหาล้าหลังตามเวลาที่เปลี่ยนไป**

[เว็บไซต์แนะนำบริการเพื่อความเป็นส่วนตัว PrivacyGuides.org](https://www.privacyguides.org/providers/vpn/) แนะนำบริการ VPN ดังนี้เพื่อความปลอดภัย

### [Mullvad](https://mullvad.net/)

เหตุผลของการแนะนำ Mullvad อาทิ
* มีทางออก VPN 35 ประเทศแตกต่างกัน การเลือกประเทศที่ใกล้โดยมากจะทำให้คุณใช้อินเทอร์เน็ตได้เร็วกว่าประเทศที่ไกล
* มีนักวิจัยความปลอดภัยตรวจสอบโปรแกรมสำหรับเชื่อมต่อ VPN อย่างเป็นอิสระ และเปิดรหัสของโปรแกรมเป็นสาธารณะ ช่วยให้มั่นใจได้ว่าไม่มีการ*วางยา*ในโปรแกรม
* รับชำระเงินด้วย Bitcoin

### [ProtonVPN](https://protonvpn.com/)

เหตุผลของการแนะนำ ProtonVPN อาทิ
* มีทางออก VPN 44 ประเทศแตกต่างกัน การเลือกประเทศที่ใกล้โดยมากจะทำให้คุณใช้อินเทอร์เน็ตได้เร็วกว่าประเทศที่ไกล
* มีนักวิจัยความปลอดภัยตรวจสอบโปรแกรมสำหรับเชื่อมต่อ VPN อย่างเป็นอิสระ และเปิดรหัสของโปรแกรมเป็นสาธารณะ ช่วยให้มั่นใจได้ว่าไม่มีการ*วางยา*ในโปรแกรม
* รับชำระเงินด้วย Bitcoin
* มีแอปพลิเคชั่นบนมือถือให้ใช้

### [IVPN](https://www.ivpn.net/)

เหตุผลของการแนะนำ IVPN อาทิ
* มีทางออก VPN 35 ประเทศแตกต่างกัน การเลือกประเทศที่ใกล้โดยมากจะทำให้คุณใช้อินเทอร์เน็ตได้เร็วกว่าประเทศที่ไกล
* มีนักวิจัยความปลอดภัยตรวจสอบว่า IVPN ไม่มีการเก็บประวัติการเข้าชมเว็บไซต์ของผู้ใช้ VPN อย่างแท้จริง และผ่านการทดสอบการเจาะระบบ
* IVPN เปิดรหัสของโปรแกรมเชื่อมต่อ VPN เป็นสาธารณะ ช่วยให้มั่นใจได้ว่าไม่มีการ*วางยา*ในโปรแกรม
* รับชำระเงินด้วย Bitcoin
* มีแอปพลิเคชั่นบนมือถือให้ใช้

## ลิงก์เพิ่มเติม

* ผู้ใช้อินเทอร์เน็ตนามแฝง "That One Privacy Guy" เคยสร้างรายการเปรียบเทียบบริการ VPN ต่างๆ ไว้ในเว็บไซต์ชื่อ "That One Privacy Site" ภายหลังเว็บไซต์ดังกล่าวถูกขายทอดให้กับผู้อื่น อย่างไรก็ดีรายการเปรียบเทียบบริการ VPN ใน That One Privacy Site ยังคงเข้าถึงได้ผ่านบริการ [Wayback Machine ของ Internet Archive](https://web.archive.org/web/20190301014904/https://thatoneprivacysite.net/) ทั้งนี้ข้อมูลจะเก่าลงไปตามเวลา
